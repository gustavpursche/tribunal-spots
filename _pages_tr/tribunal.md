---
layout: default
title: Tribunal
published: true
---

### Tribünal

Tribünal ‘NSU Kompleksi Çözülsün’ 17- 21 Mayıs 2017 tarihleri arasında Köln’de eskiden üretim sahası olarak kullanılan (Carlswerk) bir mekanda düzenlenecek. Bu fabrikanın kendisi başlı başına göç ve çalışma yaşamının çok yönlü, zengin tarihini anlatan bir mekandır. Türkler ve Kürtlerin sosyal yaşamlarının bir merkezi haline gelmiş olan, alışveriş yerleriyle son derece işlek ve canlı Keupstrasse’nin hemen yakınındadır. Bu sokak, Keupstrasse, 2004 yılında NSU’nun çivili bomba saldırısının hedefi olmuştur.   
  
Çoklu toplum anlayışından ileri gelen Tribünal, yapısal ve kurumsal ırkçılığın ortadan kaldırılmasını talep etmektedir. NSU terörü kurbanlarının yakınlarına ve arkadaşlarına destek olan, onların yanında duran Tribünal, mağdurların NSU kompleksinde suç ortaklığı olan devlet organları ve kurumlarına karşı olan davalarının da destekçisidir. Tribünal, NSU’nun cinayet ve saldırılarının hedefi olmuş ve mağduriyetleri halen sürmekte olan kurban yakınlarının sessizliğe hapsedilmiş sesleri için vardır. Onların bilgi ve deneyimlerinden yola çıkan Tribünal, NSU’yu mümkün kılan yapı ve koşulların yok edilmesi talebiyle kurban yakınlarının isteklerinin, seslerinin duyulmasını sağlayacaktır. Bunun yanı sıra Tribünal, NSU kompleksi ve bunun ‘derin devlet’ yapılanmaları ve kurumsal ırkçılığın tarihi içerisinde bağlamlandırılması üzerine yürütülecek uluslararası bir tartışmayı da amaçlamaktadır.   
  
Tribünalde dört gün boyunca konuşmalar ve sunumlar yapılacak; çeşitli workshoplar, grup oturumları, sergiler ve tartışmalar yer alacak. NSU kompleksine özgül bakış açıları üretilecek, buna ilişkin iddialar ve talepler üzerinde durulacak ve her bir günün sonunda kamuya açıkça sunulacaktır. Ayrıca burada sorumluluğu olan ve bunun gereği sorumlu tutulması gereken kişi ve grupların da isimleri verilecektir.    
  
Tribünal, Almanya ve dışındaki ırkçılık karşıtı ağ (network), kişi ve gruplardan oluşan büyük bir birlikle varlık kazanmıştır ve yine bu birlik tarafından organize edilmektedir. Bu yönüyle de Tribünal, Almanya’da yükselen Nazi eylemleri ve günümüzdeki ırkçılıkla mücadelede başka bir eşi olmayan bir inisiyatiftir.   
  
### NSU Kompleksi  
  
1998-2011 yılları arasında Neonazi terör örgütü ‘Nasyonalsosyalist Yeraltı’, yani kısa adıyla NSU, on insanı öldürdü, üç kez bombalı saldırı düzenledi ve en az 15 soygun gerçekleştirdi. Enver Şimşek, Abdurrahim Özüdoğru, Süleyman Taşköprü, Habil Kılıç, Mehmet Turgut, İsmail Yaşar, Theodoros Boulgarides, Mehmet Kubaşık, Halit Yozgat ve Michèle Kiesewetter katledildi.  
  
Kiesewetter hariç kurbanların hepsi Almanya’nın büyük küçük farklı şehirlerinde yaşamış, çalışmış Türk, Kürt ve Yunan kökenli küçük işletmecilerdi.  
  
NSU olarak adlandırılan bu örgüt 2011 yılında ifşa olmadan önce, polis, siyasetçiler ve medya ırkçı bir motivasyonu kategorik olarak reddediyordu. Yanlış iddialar, gizli soruşturmalar ve tekrarlayan sorgulamalarla soruşturma yürüten birimler neredeyse tamamen kurbanların ailelerini ve yakın çevrelerini hedef aldılar. Medya suçlardan ‘döner cinayetleri’ olarak bahsetti. Poliste soruşturma komisyonlarından birine ‘Bosporus’ adı verildi. Irkçı kalıpyargılar böylece devam etmiş oldu ve işlenen suçlar semantik yakındoğu yani böylelikle Almanya’ya özgü olmayan suçlar olarak yerleşti.    
  
‘NSU kompleksi’ kavramı, Neonazi terörü ile yapısal ve kurumsal ırkçılığın etkileşimini kapsayan bir kavram olarak kullanılmaktadır. Bu kavram, soruşturmalarda failin kurban, kurbanın fail gibi gösterilmesini, Alman medyasında sıkça yer alan ırkçı söylemli haberleri, Almanya gizli servisleri ve yeraltına inen Neonaziler arasındaki işbirliğini, örtbas etme girişimlerini, bilerek delillerin kaybedilmesini, açıklanamayan şahit ölümlerini ve bu suçların detaylarını ve arka planlarını aydınlatma çabalarınının sürekli engellendiğini açıkça yargılamak içindir.  
  
Meclis bünyesinde kurulan on bir araştırma komisyonu, bazıları halen çalışmalarını sürdürüyor, NSU kompleksinin karakteristiğini bugüne değin hala tümüyle açığa çıkartamadı(lar).    
  
2013 yılında Münih Eyalet Yüksek Mahkemesinde NSU üyesi ve suç ortağı ve/ya destekçisi olduğu iddiasıyla beş sanık hakkında açılan ceza davası başladı. İlk duruşmadan itibaren kurban ailelerinin ve bomba saldırısı mağdurlarının avukatları iddianameyi eleştirdiler; çünkü NSU’nun üç kişiden oluşan bir suç örgütü ve az sayıda destekçisi olduğundan yola çıkan ve bununla tahmin edilen geniş bir destekçi ağını dikkate almayan bir iddianame söz konusudur. Aynı zamanda, devlete ait otoritelerin süregelen yapısal ırkçı muamelelerini ve bu otoritelerin NSU ile bütünleşmesini tam olarak görmek için verilen her çaba da Federal Savcılık tarafından engellenmeye çalışılmış ve mahkemece göz ardı edilmiştir. Bir kez olsun kurban yakınları ve saldırıdan kurtulanlara engellenmeden konuşma fırsatı verilmemiş, sözleri kesilmiş ve sanki sadece olaya doğrudan tanıklık eden bir görgü tanığı gibi bir role indirgenmişlerdir.  
  
NSU’nun suçları ancak bir şekilde mümkün olmuştur: Alman toplumunun derinliklerinde kök salan ırkçılık. Irkçılık gerçeği bugüne kadar uğraşılmak istenmeyen ve geniş ölçüde reddedilen bir olgudur. NSU’nun ölümcül terör saldırılarına maruz kalmış kurban ailelerinin ve bu saldırılardan kurtulanların büyük çoğunluğunun yüksek sesle duyurmak istediği işte tam da budur.    
  
Tribünal ‘NSU Kompleksi Çözülsün’
Köln 17 – 21 Mayıs 2017
  
[http://nsu-tribunal.de](http://nsu-tribunal.de)

Bizi takip edin
https://www.facebook.com/nsutribunal

